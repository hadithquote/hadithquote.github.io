<!DOCTYPE HTML PUBLIC "-//IETF//DTD HTML//EN">
<html><head>
<meta name="GENERATOR" content="Microsoft® HTML Help Workshop 4.1"><title>1.Al-Fatiha (The Opening)</title>

</head>

<body><big style="color: rgb(0, 0, 153);"><big><big><span style="font-weight: bold;">8.Surat Anfaal</span></big></big></big><br style="font-weight: bold;"><big style="text-decoration: underline; color: rgb(204, 0, 0);"><span style="font-weight: bold;">(Sura-Anfaal Madina mai Nazil hui, is mai pichettar (75) Aayatain hain) </span></big><br style="font-weight: bold;"><br style="font-weight: bold;"><span style="font-weight: bold;">08.01
Yeh log aap say ghanimaton ka hukum daryaft kertay hain aap farma
dijiye! Kay yeh ghanimaten Allah ki hain aur rasool ki hain so tum
Allah say daro aur apny bahumi taalluqaat ki ki islaah kero aur uss kay
rasool ki ita&#8217;at kero agar tum eman walay ho.</span><br style="font-weight: bold;"><br style="font-weight: bold;"><span style="font-weight: bold;">08.02
Bus eman walay to aisay hotay hain kay jab Allah Taalaa ka zikar aata
hai to unn kay quloob darr jatay hain aur jab Allah ki aayaten unn ko
parh ker sunaee jaatin hain hain to woh aayaten unn kay eman ko aur
ziyada ker deti hain aur woh log apney rab per tawakkal kertay hain.</span><br style="font-weight: bold;"><br style="font-weight: bold;"><span style="font-weight: bold;">08.03 Jo kay namaz ki pabandi kertay hain aur hum ney unn ko jo kuch diya hai woh uss mein say kharch kertay hain.</span><br style="font-weight: bold;"><br style="font-weight: bold;"><span style="font-weight: bold;">08.04 Sachay eman walay yeh log hain inn kay liye baray darjay hain inn kay rab kay pass aur maghfirat aur izzat ki rozi hai.</span><br style="font-weight: bold;"><br style="font-weight: bold;"><span style="font-weight: bold;">08.05
Jaisa kay aap kay rab ney aap kay ghar say haq kay sath aap ko rawana
kiya aur musalmanon ki aik jamat iss ko giran samajhti thi.</span><br style="font-weight: bold;"><br style="font-weight: bold;"><span style="font-weight: bold;">08.06
Woh iss haq kay baray mein iss kay baad kay uss ka zahoor hogaya tha
aap say iss tarah jhagar rahey thay kay goya koi unn ko maut ki taraf
haankay liye jata hai aur woh dekh rahey hain.</span><br style="font-weight: bold;"><br style="font-weight: bold;"><span style="font-weight: bold;">08.07
Aur tum log uss waqt ko yaad kero! Jab kay Allah tum say unn do jamaton
mein say aik ka wada kerta tha kay woh tumharay haath aajaye gi aur tum
iss tamanna mein thay kay ghair musallah jamat tumharay haath aajaye
aur Allah Taalaa ko yeh manzoor tha kay apney ehkaam say haq ka haq
hona sabit kerdey aur inn kafiron ki jarr kaat dey.</span><br style="font-weight: bold;"><br style="font-weight: bold;"><span style="font-weight: bold;">08.08 Takay haq ka haq hona aur baatil ka baatil hona sabit kerdey go yeh mujrim log na pasand hi keren.</span><br style="font-weight: bold;"><br style="font-weight: bold;"><span style="font-weight: bold;">08.09
Uss waqt ko yaad kero jab tum apney rab say faryad ker rahey thay phir
Allah Taalaa ney tumhari sunn li kay mein tum ko aik hazat farishton
say madad doon ga jo lagataar chalen aayen gay.</span><br style="font-weight: bold;"><br style="font-weight: bold;"><span style="font-weight: bold;">08.10
Aur Allah Taalaa ney yeh imdad mehaz iss lie ki kay bisharat ho aur
takay tumharay dilon ko qarar ho jaye aur madad sirf Allah hi ki taraf
say hai jo kay zabardast hikmat wala hai.</span><br style="font-weight: bold;"><br style="font-weight: bold;"><span style="font-weight: bold;">08.11
Uss waqt ko yaad kero jab kay Allah tum per oongh taari ker raha tha
apni taraf say chain denay kay liye aur tum per aasman say pani barsa
raha tha kay iss pani kay zariye say tum ko pak ker dey aur tum say
shetani waswasay ko dafa kerdey aur tumharay dilon ko mazboot kerdey
aur tumharay paon jama dey.</span><br style="font-weight: bold;"><br style="font-weight: bold;"><span style="font-weight: bold;">08.12
Uss waqt ko yaad kero jab kay aap ka rab farishton ko hukum deta tha
kay mein tumhara sathi hun so tum eman walon ki himmar barhao mein abhi
kuffaar kay dilon mein rob dalay deta hun so tum gardanon per maaro aur
inn kay por por ko maaro.</span><br style="font-weight: bold;"><br style="font-weight: bold;"><span style="font-weight: bold;">08.13
Yeh iss baat ki saza hai kay enhon ney Allah ki aur uss kay rasool ki
mukhlifat ki. Aur jo Allah ki aur uss kay rasool ki mukhlifat kerta hai
so be-shak Allah Taalaa sakht saza denay wala hai.</span><br style="font-weight: bold;"><br style="font-weight: bold;"><span style="font-weight: bold;">08.14 So yeh saza chakho aur jaan rakho kay kafiron kay liye jahannum ka aza muqarrar hi hai.</span><br style="font-weight: bold;"><br style="font-weight: bold;"><span style="font-weight: bold;">08.15 Aey eman walo! Jab tum kafiron say doo badoo muqabil hojao to unn say pusht mat pherna.</span><br style="font-weight: bold;"><br style="font-weight: bold;"><span style="font-weight: bold;">08.16
Aur jo shaks unn say iss moqay per pusht pheray ga magar haan jo laraee
kay liye paintra badalta ho ya jo (apni) jamat ki taraf panah lenay
aata ho woh mustasna hai. Baqi aur jo aisa keray ga woh Allah kay
ghazab mein aajaye ga. Aur uss ka thikana dozakh hoga woh boht hi buri
jagah hai.</span><br style="font-weight: bold;"><br style="font-weight: bold;"><span style="font-weight: bold;">08.17
So tum ney unhen qatal nahi kiya lekin Allah Taalaa ney unhen qatal
kiya. Aur aap ney khaak ki muthi nahi phenki bulkay Allah Taalaa ney
woh phenki aur takay musalmanon ko apni taraf say unn ki mehnat ka
khoob ewaz dey bila shuba Allah Taalaa khoob sunnay wala khoob jannay
wala hai.</span><br style="font-weight: bold;"><br style="font-weight: bold;"><span style="font-weight: bold;">08.18 (aik baat to) yeh hui aur (doosri baat yeh hai) Allah Taalaa ko kafiron ki tadbeer ko kamzor kerna tha.</span><br style="font-weight: bold;"><br style="font-weight: bold;"><span style="font-weight: bold;">08.19
Agar tum log faisla chahatay ho to woh faisla tumharay samney aa mojood
hua aur agar baaz ajao to yeh tumharay liye nihayat khoob hai aur agar
tum phir wohi kaam kero gay to hum bhi phir wohi kaam keren gay aur
tumhari jamiyat tumharay zara bhi kaam na aaye gi go kitni ziyada ho
aur waqaee baat yeh hai kay Allah Taalaa eman walon kay sath hai.</span><br style="font-weight: bold;"><br style="font-weight: bold;"><span style="font-weight: bold;">08.20
Aey eman walo! Allah ka aur uss kay rasool ka kaha mano aur uss (ka
kaha mannay) say roo-gardani mat kero suntay jantay huye.</span><br style="font-weight: bold;"><br style="font-weight: bold;"><span style="font-weight: bold;">08.21 Aur tum unn logon ki tarah mat hona jo dawa to kertay hain kay hum ney sunn liya halankay woh suntay (sunatay kuch) nahi.</span><br style="font-weight: bold;"><br style="font-weight: bold;"><span style="font-weight: bold;">08.22 Be-shak bad tareen khaleeq Allah Taalaa kay nazdeek woh log hain jo behray hain goongay hain jo kay (zara) nahi samajhtay.</span><br style="font-weight: bold;"><br style="font-weight: bold;"><span style="font-weight: bold;">08.23
Aur agar Allah Taalaa inn mein koi khoobi dekhta to inn ko sunnay ki
tofiq dey deta aur agar inn ko abb suna dey to zaroor roo gardani keren
gay bey rukhi kertay huye.</span><br style="font-weight: bold;"><br style="font-weight: bold;"><span style="font-weight: bold;">08.24
Aey eman walo! Tum Allah aur rasool kay kehney ko baja lao jabkay
rasool tum ko tumhari zindagi bakhsh cheez ki taraf bulatay hon. Aur
jaan rakho kay Allah Taalaa aadmi kay aur uss kay qalb kay darmiyan
aarr bann jaya kerta hai aur bila shuba tum sab ko Allah hi kay pass
jama hona hai.</span><br style="font-weight: bold;"><br style="font-weight: bold;"><span style="font-weight: bold;">08.25
Aur tum aisay wabaal say bacho! Kay jo khaas ker sirf unhi logon per
waqiya na hoga jo tum say inn gunhaon kay muratakib huye hain aur yeh
jaan rakho kay Allah sakht saza denay wala hai. </span><br style="font-weight: bold;"><br style="font-weight: bold;"><span style="font-weight: bold;">08.26
Aur uss halat ko yaad kero! Jab tum zamin mein qaleel thay kamzor
shumar kiye jatay thay. Iss andeshay mein rehtay thay kay tum ko log
noch khasot na len so Allah ney tum ko rehney ki jagah di aur tum ko
apni nusrat say qooat di aur tum ko nafees nafees cheezen ata farmaeen
takay tum shukar kero.</span><br style="font-weight: bold;"><br style="font-weight: bold;"><span style="font-weight: bold;">08.27
Aey eman walo! Tum Allah aur rasool (kay huqooq) mein jantay huye
khayanat mat kero aur apni qaabil-e-hifazat cheezon mein khayanat na
kero.</span><br style="font-weight: bold;"><br style="font-weight: bold;"><span style="font-weight: bold;">08.28
Aur tum iss baat ko jaan rakho kay tumharay amwaal aur tumhari aulad
aik imtehan ki cheez hai. Aur iss baat ko bhi jaan rakho kay Allah
Taalaa kay pass bara bhari ajar hai.</span><br style="font-weight: bold;"><br style="font-weight: bold;"><span style="font-weight: bold;">08.29
Aey eman walo! Agar tum Allah say dartay raho gay to Allah Taalaa tum
ko aik faislay ki cheez dey ga aur tum say tumharay gunah door ker dey
ga aur tum ko bakhsish dey ga aur Allah Taalaa baray fazal wala hai.</span><br style="font-weight: bold;"><br style="font-weight: bold;"><span style="font-weight: bold;">08.30
Aur uss waqiye ka bhi zikar kijiye! Jabkay kafir log aap ki nisbat
tadbeer soch rahey thay kay aap ko qaid ker len yaa aap ko qatal ker
dalen yaa aap ko kharij-e-watan ker den aur woh to apni tadbeeren ker
rahey thay aur Allah apni tadbeer ker raha tha aur sab say ziyada
mustehkum tadbeer wala Allah hai.</span><br style="font-weight: bold;"><br style="font-weight: bold;"><span style="font-weight: bold;">08.31
Aur jab inn kay samney humari aayaten parhi jati hain to kehtay hain
kay hum ney sunn liya agar hum chahayen to iss kay barabar hum bhi keh
den yeh to kuch bhi nahi sirf bey sanad baaten hain jo pehlon say
manqool chali aarahi hain.</span><br style="font-weight: bold;"><br style="font-weight: bold;"><span style="font-weight: bold;">08.32
Aur jabkay inn logon ney kaha aey Allah! Agar yeh quran aap ki taraf
say waqaee hai to hum per aasman say pathar barsa ya hum per koi dard
naak azab waqey kerdey.</span><br style="font-weight: bold;"><br style="font-weight: bold;"><span style="font-weight: bold;">08.33
Aur Allah Taalaa aisa na keray ga inn mein aap kay hotay huye inn ko
azab dey aur Allah inn ko azab na dey ga iss halat mein kay woh
istaghfaar bhi kertay hon.</span><br style="font-weight: bold;"><br style="font-weight: bold;"><span style="font-weight: bold;">08.34
Aur inn mein kiya baat hai kay inn ko Allah Taalaa saza na dey halankay
woh log masjid-e-haram say roktay hain jabkay woh log iss masjid kay
mutawalli nahi. Iss kay mutawalli to siwaye muttaqiyon kay aur ashkhaas
nahi lekin inn mein aksar log ilm nahi rakhtay.</span><br style="font-weight: bold;"><br style="font-weight: bold;"><span style="font-weight: bold;">08.35
Aur unn ki namaz kaaba kay sirf yeh thi seetiyan bajana aur taaliyan
bajana. So apney kufur kay sabab iss azab ka maza chakho.</span><br style="font-weight: bold;"><br style="font-weight: bold;"><span style="font-weight: bold;">08.36
Bila shak yeh kafir log apne maalon ko iss liye kharch ker rahey hain
kay Allah ki raah say roken so yeh lo to apney maalon ko kharach kertay
hi rahen gay phir woh maal inn kay haq mein baees-e-hasrat hojayen gay.
Phir maghloob hojayen gay aur kafir logon ko dozakh ki taraf jama kiya
jayega.</span><br style="font-weight: bold;"><br style="font-weight: bold;"><span style="font-weight: bold;">08.37
Takay Allah Taalaa na pak ko pak say alag ker dey aur na pakon kay aik
doosray say mila dey pus inn sab ko ikatha dher ker dey phir inn sab ko
jahannum mein daal dey. Aisay log pooray khasaray mein hain.</span><br style="font-weight: bold;"><br style="font-weight: bold;"><span style="font-weight: bold;">08.38
Aap inn kafiron say keh dijiye! Kay agar yeh log baaz aajayen to inn
kay saray gunah jo pehlay ho chukay hain sab moaf ker diye jayen gay
aur agar apni wohi aadat rakhen gay to (kuffaar) sabeyqeen kay haq mein
qanoon nafiz ho chuka hai.</span><br style="font-weight: bold;"><br style="font-weight: bold;"><span style="font-weight: bold;">08.39
Aur tum inn say iss hadd tak laro kay inn mein fasad aqeedah na rahey.
Aur deen Allah hi ka hojaye phir agar yeh baaz aajayen to Allah Taalaa
inn aemaal ko khoob dekhta hai.</span><br style="font-weight: bold;"><br style="font-weight: bold;"><span style="font-weight: bold;">08.40
Aur agar roo gardaani keren to yaqeen rakhen kay Allah Taalaa tumhara
kaar saaz hai woh boht acha kaar saaz hai aur boht acha madadgar hai.</span><br style="font-weight: bold;"><br style="font-weight: bold;"><span style="font-weight: bold;">08.41
Jaan lo kay tum jiss qisam ki aur jo kuch ghanimat hasil kero uss mein
say panchwa hissa Allah ka hai aur rasool ka aur qarabat daron ka aur
yateemon ka aur miskeenon ka aur musafiron ka agar tum Allah per eman
laye ho aur uss cheez per jo hum ney apney banday per uss din utara hai
jo din haq-o-baatil ki judaee ka tha jiss din do fojen bhirr gaee thin.
Allah her cheez per qadir hai.</span><br style="font-weight: bold;"><br style="font-weight: bold;"><span style="font-weight: bold;">08.42
Jabkay tumharay pass walay kinaray per thay aur woh door walay kinaray
per thay aur qafila tum say neechay tha. Agar tum aapas mein waday
kertay to yaqeenan tum waqt moyyen per phonchney mein mukhtalif
hojatay. Lekin Allah ko to aik kaam ker hi daalna tha jo muqarrar ho
chuka tha takay jo halak ho zaleel per (yani yaqeen jaan ker) halak ho
aur zinda rahey woh bhi daleel per (haq pehchan ker) zinda rahey.
Be-shak Allah boht sunnay wala khoob jannay wala hai.</span><br style="font-weight: bold;"><br style="font-weight: bold;"><span style="font-weight: bold;">08.43
Jabkay Allah Taalaa ney tujhay teray khuwab mein unn ki taadaad kum
dikhaee agar inn ki ziyadti dikhata to tum buzdil hojatay aur iss kaam
kay baray mein aapas mein ikhtilaaf kertay lekin Allah Taalaa ney bacha
liya woh dilon kay bhedon say khoob aagah hai.</span><br style="font-weight: bold;"><br style="font-weight: bold;"><span style="font-weight: bold;">08.44
Jabkay uss ney ba-waqt-e-mulaqat unhen tumhari nighaon mein boht kum
dikhaye aur tumhen unn ki nighaon mein kum dikhaye takay Allah Taalaa
iss kaam ko anajm tak phoncha dey jo kerna hi tha aur sab kaam Allah hi
ki taraf pheray jatay hain.</span><br style="font-weight: bold;"><br style="font-weight: bold;"><span style="font-weight: bold;">08.45
Aey eman walo! Jab tum kissi mukhalif foj say bhirr jao to sabit qadam
raho aur ba kasrat Allah ko yaad kero takay tumhen kaamyabi hasil ho.</span><br style="font-weight: bold;"><br style="font-weight: bold;"><span style="font-weight: bold;">08.46
Aur Allah ki aur uss kay rasool ki farman bardari kertay raho aapas
mein ikhtilaf na kero werna buzdil hojao gay aur tumhari hawa ukhar
jaye gi aur sabar-o-sahaar rakho yaqeenan Allah Taalaa sabar kerney
walon kay sath hai.</span><br style="font-weight: bold;"><br style="font-weight: bold;"><span style="font-weight: bold;">08.47
Unn logon jaisay na bano jo itratay huye aur logon mein khud numaee
kertay huye apney gharon say chalay aur Allah ki raah say roktay thay
jo kuch woh ker rahey hain Allah ussay gher lenay wala hai.</span><br style="font-weight: bold;"><br style="font-weight: bold;"><span style="font-weight: bold;">08.48
Jabkay unn kay aemaal ko shetan zeenat daar dikha raha tha aur keh raha
tha kay logon mein say koi bhi aaj tum per ghalib nahi aa sakta mein
khud bhi tumhara himayati hun lekin jab donon jamaten namoo daar huen
to apni aeriyon kay ball peechay hatt gaya aur kehnay laga mein tum say
bari hun. Mein woh dekh raha hun jo tum nahi dekh rahey. Mein Allah say
darta hun aur Allah Taalaa sakhta azab wala hai.</span><br style="font-weight: bold;"><br style="font-weight: bold;"><span style="font-weight: bold;">08.49
Jabkay munafiq keh rahey thay aur woh bhi jin kay dilon mein rog tha
kay enhen to inn kay deen ney dhokay mein daal diya hai jo bhi Allah
per bharosa keray Allah Taalaa bila shak-o-shuba ghalbay wala aur
hikmat wala hai.</span><br style="font-weight: bold;"><br style="font-weight: bold;"><span style="font-weight: bold;">08.50
Kaash kay tu dekhta jabkay farishtay kafiron ki rooh qabz kertay hain
unn kay mun aur sareenon per maar maartay hain (aur kehtay hain) tum
jalney ka maza chakho.</span><br style="font-weight: bold;"><br style="font-weight: bold;"><span style="font-weight: bold;">08.51
Yeh ba-sabab unn kaamon kay jo tumharay haathon ney pehlay hi bhej
rakha hai be-shak Allah apney bandon per zulm kerney wala nahi.</span><br style="font-weight: bold;"><br style="font-weight: bold;"><span style="font-weight: bold;">08.52
Misil friaoniyon kay haal kay aur unn say aglon kay, kay unhon ney
Allah ki aayaton kay sath kufur kiya pus Allah ney unn kay gunahon kay
baees unehn pakar liya. Allah Taalaa yaqeenan qooat wala aur sakht azab
wala hai.</span><br style="font-weight: bold;"><br style="font-weight: bold;"><span style="font-weight: bold;">08.53
Yeh iss liye kay Allah aisa nahi kay kissi qom per koi nemat inam farma
ker phir badal dey jab tak kay woh khud apni uss halat ko na badal den
jo kay unn ki apni thi aur yeh kay Allah sunnay wala hai.</span><br style="font-weight: bold;"><br style="font-weight: bold;"><span style="font-weight: bold;">08.54
Misil halat firaoniyon kay aur unn say pehlay kay logon kay, kay unhon
ney apney rab ki baaten jhutlaeen. Pus unn kay gunahon kay baees hum
ney unhen barbaad kiya aur firaoniyon ko dobo diya. Yeh saray zalim
thay.</span><br style="font-weight: bold;"><br style="font-weight: bold;"><span style="font-weight: bold;">08.55 Tamam jaandaron say badtar Allah kay nazdik woh hain jo kufur keren phir woh eman na layen.</span><br style="font-weight: bold;"><br style="font-weight: bold;"><span style="font-weight: bold;">08.56
Jin say aap ney ehad-o-paymaan ker liya phir bhi woh apney
ehad-o-paymaan ko her martaba tor detay hain aur bilkul perhez nahi
kertay.</span><br style="font-weight: bold;"><br style="font-weight: bold;"><span style="font-weight: bold;">08.57
Pus jab kabhi tu laraee mein inn per ghalib aajaye enhen aisi maar maar
kay inn kay pichlay bhi bhaag kharay hon ho sakta hai kay woh ibrat
keren.</span><br style="font-weight: bold;"><br style="font-weight: bold;"><span style="font-weight: bold;">08.58
Aur agar tujhay kissi qom ki khayanat ka darr ho to barabari ki haalat
mein unn ka ehad naama tor dey Allah Taalaa khayanat kerney walon ko
pasand nahi farmata.</span><br style="font-weight: bold;"><br style="font-weight: bold;"><span style="font-weight: bold;">08.59 Kafir yeh khayal na keren kay woh bhaag niklay. Yaqeenan woh aajiz nahi ker saktay.</span><br style="font-weight: bold;"><br style="font-weight: bold;"><span style="font-weight: bold;">08.60
Tum inn kay muqablay kay liye apni taqat bhar qooat ki tayyari kero aur
ghoron ko tayyar rakhney ki kay iss say tum Allah kay dushmanon ko khof
zada rakh sako aur inn kay siwa auron ko bhi jinhen tum nahi jantay
Allah enhen khoob jaan raha hai jo kuch bhi Allah ki raah mein sarf
kero gay woh tumhen poora poora diya jayega aur tumhara haq na maara
jayega.</span><br style="font-weight: bold;"><br style="font-weight: bold;"><span style="font-weight: bold;">08.61
Agar woh sulah ki taraf jhuken to tu bhi sulah ki taraf jhuk jaa aur
Allah per bharosa rakh yaqeenan woh boht sunnay jannay wala hai.</span><br style="font-weight: bold;"><br style="font-weight: bold;"><span style="font-weight: bold;">08.62
Agar woh tujh say dagha baazi kerna chahayen gay to Allah tujhay kafi
hai ussi ney apni madad say aur mominon say teri taaeed ki hai.</span><br style="font-weight: bold;"><br style="font-weight: bold;"><span style="font-weight: bold;">08.63
Inn kay dilon mein bahumi ulfat bhi ussi ney dali hai. Zamin mein jo
kuch hai agar sara ka sara bhi kharch ker dalta to bhi inn kay dil
aapas mein na mila sakta. Yeh to Allah hi ney inn mein ulfat daal di
hai woh ghalib hikmaton wala hai.</span><br style="font-weight: bold;"><br style="font-weight: bold;"><span style="font-weight: bold;">08.64 Aey nabi! Tujhay Allah kafi hai aur inn mominon ko jo teri pairwee ker rahey hain.</span><br style="font-weight: bold;"><br style="font-weight: bold;"><span style="font-weight: bold;">08.65
Aey nabi! Eman walon ko jihad ka shoq dilao agar tum mein bees (20) bhi
sabar kerney walay hongay to do so per ghalib rahey gay. Aur agar tum
mein aik so hongay to aik hazar kafiron per ghalib rahen gay iss wastay
kay woh bey samajh log hain.</span><br style="font-weight: bold;"><br style="font-weight: bold;"><span style="font-weight: bold;">08.66
Acha abb Allah tumhara bojh halka kerta hai woh khoob janta hai kay tum
mein na tawani hai pus agar tum mein say aik so sabar kerney walay
hongay to woh do so per ghalib rahen gay aur agar tum mein aik hazar
hongay to woh Allah kay hukum say do hazar per ghalib rahen gay Allah
sabar kerney walon kay sath hai.</span><br style="font-weight: bold;"><br style="font-weight: bold;"><span style="font-weight: bold;">08.67
Nabi kay haath mein qaidi nahi chahaiye jabtak kay mulk mein achi
khoonrezi ki jang na hojaye. Tum to duniya kay maal chahatay ho aur
Allah ka irada aakhirat ka hai aur Allah zor aawar ba hikmat hai.</span><br style="font-weight: bold;"><br style="font-weight: bold;"><span style="font-weight: bold;">08.68
Agar pehlay hi say Allah ki taraf say baat likhi hui na hoti to jo kuch
tum ney liya hai iss baray mein tumhen koi bari saza hoti.</span><br style="font-weight: bold;"><br style="font-weight: bold;"><span style="font-weight: bold;">08.69
Pus jo kuch halal aur pakeezah ghanimat tum ney hasil ki hai khoob khao
piyo aur Allah say dartay raho yaqeenan Allah ghafoor-o-rahim hai.</span><br style="font-weight: bold;"><br style="font-weight: bold;"><span style="font-weight: bold;">08.70
Aey nabi apney haath talay kay qaidiyon say keh do kay agar Allah
Taalaa tumharay dilon mein nek niyati dekhay ga to jo kuch tum say liya
gaya hai uss say behtar tumhen dey ga aur phir gunah bhi moaf farmaye
ga aur Allah bakhshney wala meharban hai hi.</span><br style="font-weight: bold;"><br style="font-weight: bold;"><span style="font-weight: bold;">08.71
Aur agar woh tujh say khayanat ka khayal keren to yeh to iss say pehlay
khud Allah ki khayanat ker chukay hain aakhir iss ney enhen giriftar
kera diya aur Allah ilm-o-hikmat wala hai.</span><br style="font-weight: bold;"><br style="font-weight: bold;"><span style="font-weight: bold;">08.72
Jo log eman laye aur hijrat ki aur apney maalon aur janon say Allah ki
raah mein jihad kiya aur jin logon ney inn ko panah di aur madad ki yeh
sab aapas mein aik doosray kay rafiq hain aur jo eman to layen hain
lekin hijrat nahi ki tumharay liye inn ki kuch bhi rafaqat nahi jabtak
kay woh hijrat na keren. Haan agar woh tum say deen kay baray mein
madad talab keren to tum per madad kerna zaroori hai siwaye inn logon
kay kay tum mein aur inn mein ehad-o-payman hai tum jo kuch ker rahey
ho Allah khoob dekhta hai.</span><br style="font-weight: bold;"><br style="font-weight: bold;"><span style="font-weight: bold;">08.73
Kafir aapas mein aik doosray kay rafiq hain agar tum ney aisa na kiya
to mulk mein fitna hoga aur zabardast fasaad hojayega.</span><br style="font-weight: bold;"><br style="font-weight: bold;"><span style="font-weight: bold;">08.74
Jo log eman laye aur hijrat ki aur Allah ki raah mein jihad kiya aur
jinhon ney panah di aur madad phonchaee. Yehi log sachay momin hain inn
kay liye bakhsish hai aur izzat ki rozi.</span><br style="font-weight: bold;"><br style="font-weight: bold;"><span style="font-weight: bold;">08.75
Aur jo log iss kay baad eman laye aur hijrat ki aur tumharay sath hoker
jihad kiya. Pus yeh log bhi tum mein say hi hain aur rishtay naatay
walay inn mein say baaz baaz ziyada nazdeek hain Allah kay hukum mein
be-shak Allah Taalaa her cheez ka jannay wala hai.</span></body></html>