<!DOCTYPE HTML PUBLIC "-//IETF//DTD HTML//EN">
<html><head>
<meta name="GENERATOR" content="Microsoft® HTML Help Workshop 4.1"><title>1.Al-Fatiha (The Opening)</title></head>
<body><big style="color: rgb(0, 0, 153);"><big><big><span style="font-weight: bold;">60.Surat Al Mumtahina</span><span style="font-weight: bold;"></span></big></big></big><br style="font-weight: bold;"><span style="font-family: 'Times New Roman'; font-size: 19px; font-style: normal; font-variant: normal; font-weight: bold; letter-spacing: normal; line-height: normal; orphans: 2; text-align: start; text-indent: 0px; text-transform: none; white-space: normal; widows: 2; word-spacing: 0px; color: rgb(204, 0, 0); text-decoration: underline;">(Sura-Mumtahina Makka mai Nazil hui, is mai tera (13) Aayatain hain)<br><br></span><span style="font-weight: bold;">60.01
Aey woh logo jo eman laye ho! Meray aur (khud) apney dushmanon ko apna
dost na banao tum to dosti say unn ki taraf payghaam bhejtay ho aur woh
iss haq kay sath jo tumharay pass aa chuka hai kufur kertay hain
payghumbar ko aur khud tumhen bhi mehaz iss waja say jila watan kertay
hain kay tum apney rab per eman rakhtay ho agar tum meri raah mein
jihad kay liye aur meri raza mandi ki talab mein nikaltay ho ( to inn
say dostiyan na kero) tum inn kay pass mohabbat ka paygham posheeda
posheeda bhejtay ho aur mujhay khoob maloom hai jo tum ney chupaya aur
woh bhi jo tum ney zahir kiya tum mein say jo bhi iss kaam ko keray ga
woh yaqeenan raah-e-raast say behak jaye ga.<br><br>60.02 Agar woh tum
per kahin qaboo paa len to woh tumharay (khulay) dushman ho jayen aur
buraee kay sath tum per dast darazi aur zaban darazi kerney lagen aur
(dil say) chahaney lagen kay tum bhi kufur kerney lagg jao.<br><br>60.03
Tumhari qarabaten rishtay dariyan aur aulad tumhen qayamat kay din kaam
na aayen gi Allah Taalaa tumharay darmiyan faisla ker dey ga aur jo
kuch tum ker rahey ho ussay Allah khoob dekh raha hai.<br><br>60.04
(musalmano!) tumharay liye hazrat ibrahim mein aur unn kay sathiyon
mein behtareen namoona hai jabkay unn sab ney apni qom say bar mala keh
diya kay hum tum say aur jin jin ki tum Allah kay siwa ibadat kertay ho
unn sab say bilkul bey zaar hain. Hum tumharay (aqaeed kay) munkir hain
jab tak tum Allah ki wahadaniyat per eman na lao hum mein tum mein
hamesha kay liye bughz-o-adawat zahir hogaee lekin ibrahim ki itni baat
apney baap say hui thi kay mein tumharay liye istaghfaar zaroor keroon
ga aur tumharay liye mujhay Allah kay samney kissi cheez ka ikhtiyar
kuch bhi nahi. Aey humaray perwerdigar tujhi per hum ney bharosa kiya
hai aur teri hi taraf rujoo kertay hain aur teri hi tarf lotna hai.<br><br>60.05
Aey humaray rab! Tu humen kafiron ki aazmaeesh mein na daal aur aey
humaray paalney walay humari khataon ko bakhsh dey be-shak tu hi ghalib
hikmat wala hai.<br><br>60.06 Yaqeenan tumharay liye inn mein acha
namoona (aur umdah pairwi hai khaas ker) her uss shaks kay liye jo
Allah ki aur qayamat kay din ki mulaqat ki umeed rakhta ho aur agar koi
roo gardani keray to Allah Taalaa bilkul bey niaz hai aur saza waar
hamd-o-sana hai.<br><br>60.07 Kiya ajab hai kay un qarib hi Allah
Taalaa tum mein aur tumharay dushmanon mein mohabbat peda ker dey.
Allah ko sab qudraten hain aur Allah (bara) ghafoor raheem hai.<br><br>60.08
Jin logon ney tum say deen kay baray mein laraee nahi lari aur tumhen
jila watan nahi kiya unn kay sath salook-o-ehsan kerney aur munsifana
bhalay bartao kerney say Allah Taalaa tumhen nahi rokta bulkay Allah
Taalaa to insaf kerney walon say mohabbat kerta hai.<br><br>60.09 Allah
Taalaa tumhen sirf unn logon ki mohabbat say rokta hai jinhon ney tum
say deen kay baray mein laraiyan laren aur tumhen des nikalay diye aur
des nikala denay walon ki madad ki jo log aisay kuffaar say mohabbat
keren woh (qata&#8217;an) zalim hain.<br><br>60.10 Aey eman walo! Jab
tumharay pass momin aurten hijrat ker kay aayen to tum unn ka imtehan
lo. Dar asal unn kay eman ko ba khoobi janney wala to Allah hi hai
lekin agar woh tumhen eman waliyan maloom hon to abb tum enhen kafiron
ki taraf wapis na kero yeh unn kay liye halal nahi na woh inn kay liye
halal hain aur jo kharach inn kafiron ka hua ho woh unhen ada kerdo inn
aurton ko unn kay mehar dey ker inn say nikkah ker lenay mein tum per
koi gunah nahi aur kafir aurton ki namoos apney qabzay mein na rakho
aur jo kuch tum ney kharach kiya ho maang lo aur jo kuch inn kafiron
ney kharach kiya ho woh bhi maang len yeh Allah ka faisla hai jo
tumharay darmiyan ker raha hai Allah Taalaa baray ilm (aur) hikmat wala
hai.<br><br>60.11 Aur agar tumhari koi biwi tumharay haath say nikal
jaye aur kafiron kay pass chali jaye phir tumhen iss kay badlay ka waqt
mill jaye to jin ki biwiyan chali gaeen hain unhen unn kay ikhrajaat
kay barabar ada kerdo aur uss Allah Taalaa say dartay rahi jiss per tum
eman rakhtay ho.<br><br>60.12 Aey payghumbar! Jab musalman aurten aap
say inn baaton per bait kerney aayen kay woh Allah kay sath kissi ko
shareek na keren gi chori na keren gi zina kaari na keren gi apni aulad
ko naa maar dalen gi aur koi aisa bohtaan na bandhay gi jo khud apney
haathon pairon kay sath gharr len aur kissi nek kaam mein teri bey
hukmi na keren gi to aap inn say bait ker liya keren aur inn kay liye
Allah say maghfirat talab keren be-shak Allah bakshney aur moaf kerney
wala hai.<br><br>60.13 Aey musalmano! Tum uss qom say dosti na rakho
jin per Allah ka ghazab nazil ho chuka hai jo aakhirat say iss tarah
mayyus ho chukay hain jaisay kay murda ehal-e-qabar say kafir na umeed
hain.</span><span style="font-weight: bold;"></span></body></html>